---
title: Christies gullpokal!
keywords: 
  - gullpokal
  - christie
---
 
<ContentGrid>
 
# Christies gullpokal!

W. F. K. Christie hadde hatt en sentral rolle på Eidsvoll i 1814. Han var sekretær for Riksforsamlingen og støttet selvstendighetspartiet. Arkivene 
bevart fra Eidsvoll beskriver Christie som en skarp jurist, aktiv taler og en som hadde god kontroll på alt det formelle. Han beskrives også som en samlende 
figur og etter arbeidet på Eidsvoll ble han valgt til formann i komiteen som skulle forhandle med Sverige. Høsten 1814 ble han også Stortingets første president, hvor han 
var med på å forme de formelle prosessuelle reglene for Stortinget.

Da Christie og den norske delegasjonen vendte hjem fra Sverige i januar 1815 ventet det en overraskelse for Christie. Representantene på Stortinget mente at 
Christie fortjente en ekstra takk for det omfattende arbeidet og suksessen han hadde oppnådd i 1814. Det ble bestemt at Christie skulle motta en gullpokal. På pokalen 
ble det gravert inn et dikt:

<Quote>
Som trofast Normand kraftfuld ædel klog.<br /> 
Du vaagede for Norges Held og Hæder<br />
Som Thingets vise og retskafne Leder<br /> 
Dit lyse Blik hver Taagedunst forjog.<br />
Thi ærer Dig hver Nordens ægte Søn.<br /> 
Ømt Nora til sin Moderbarm Dig trykker<br /> 
Med festlig Egekrands Din Tindring Smykker<br /> 
Og den skal vorde evig frisk og grøn.<br />
I Noras Navn vi rækker dig den her<br /> 
Som Hun med Stolthed kalder sig Din Moder<br /> 
Saa nævner hver af os Dig stolt sin Broder<br /> 
Og dybt Dit Minde i sit hierte bær.<br />
Hvad Hiertet ene fyldest giøre kan,<br /> 
Det varme Hiertes ærlig frie hylding.<br /> 
Meer værd end Hoffets Flitter og Forgylding<br /> 
Det offres Dig Nationens gjæve Mand.<br />
  <Quote.Source>
    — skrevet av <cite>[Schmidt, 1814]</cite>
  </Quote.Source>
</Quote>



Christie mottar pokalen i Stortingets møtesal på Katedralskolen 23. januar 1815, sammen med takkehilsninger fra Stortingets representanter. Pokalen ble fylt med 
vin og sendt rundt «som en Communionskalk», hvor alle tok en slurk og Christie selv tømte den (Jordåen 2014:273f).

Christie testamenterte gullpokalen på et senere tidspunkt til Bergens Museum.

(Kilder: «Presidenten» av Runar Jordåen, UNIMUS for Universitetsmuseet i Bergen)

 
</ContentGrid>