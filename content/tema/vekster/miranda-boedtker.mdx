---
title: Miranda Bødtker
description: Miranda Bødtker
---

<ContentGrid>

# Miranda Bødtker

Miranda Bødtker (1896-1996) satte mangfoldige og fargerike spor etter seg som illustratør og kunstner. Ved Universitetsmuseet er det bevart ca. 8000 tegninger og akvareller med motiver fra botanikk, zoologi, arkeologi, brukskunst og bygdekunst, og sine egne kunstneriske design og arbeider.  

I tillegg til å arbeide som tekstillærer ved Bergen Kunsthåndverksskole, reiste hun Vestlandet rundt for å dokumentere tekstiler og bygdekunst. Hun samarbeidet med forskere på Bergens Museum, og leverte over 2000 svart/hvitt-tegninger til botanikeren Rolf Nordhagens «Norsk Flora». Hun deltok på feltarbeid og ekskursjoner med forskere fra museet, i særlig grad med geologen Astrid Monsen, og Bødtker har fotografert to av de få portrettene som er bevart av Monsen. 

Ved Universitetsbiblioteket er deler av boksamlingen hennes bevart, sammen med en velbrukt kartsamling; bl.a. et vakkert og fargerikt håndtegnet geologisk kart. I flere av bøkene har Bødtker bevart små prøver av moser, lav og planter, sammen med en mengde løse notater.  

[2016 Hvem var Miranda Bødtker? – To hundre fortellinger på to hundre år](https://tohundrefortellinger.w.uib.no/2016/09/15/1999-miranda-bodtkers-akvareller/)

</ContentGrid>