---
title: Mollusker og marginalia
description: 
keywords: 
  - mollusker
  - marginalia
  - zoologi
  - natur
---

<ContentGrid>

# Mollusker og marginalia
Åpenbaringer er ikke noe som vanligvis forekommer i en arkivars hverdag, men en sjelden gang, særlig mens man leter etter noe helt annet i dypet av kjellermagasinet, kan det dukke opp en gjemt og glemt skatt som tar pusten fra selv den mest bortskjemte og blaserte arkivar, som da skisseboka til Johan Joachim Schnelle ble «gjenoppdaget» for noen få år siden.

«Bløddyrene (Mollusca) eller Skalbærende (Conchiferæ), tegnet af Johan Schnelle, deels efter Naturen og deels efter Tegninger. 1864» er det fulle og hele navnet på vidunderet, som det ellers er en fornærmelse å kalle for en «skissebok». Boka er mer som et fullblods og fargesprakende plansjeverk, med hundrevis av detaljerte illustrasjoner av bløtdyr (mollusker), fremstilt med blyant, tusj, tempera og akvarellmaling, fullført ett år før Schnelle døde.

Mollusk-boka ble, sammen med en skissebok og et annotert eksemplar av en Michael Sars-bok, trolig avlevert til Bergens Museums Bibliotek en gang tidlig på 1900-tallet. Men opphavsmannen selv, Johan Joachim Schnelle (1803-1865), fulgte det med fint lite opplysninger om.
Han ble født 4. mai 1803, som det femte barnet til Gerhard Joachim og Anna Maria Schnelle, og han giftet seg i mai 1830 med Fredrikke Lexau (1803-1866). Og i juni samme år tok Johan Joachim Schnelle borgerskap i Bergen som kjøpmann, et erverv han hadde frem til desember 1857, da han sa opp borgerskapet.  På et eller annet tidspunkt har han også overtatt administrasjonen av renovasjonen i 12 av rodene i Bergen, et arbeid han hadde frem til han døde i 1865.

Johan Joachim Schnelle hadde, å dømme av de tre bevarte bøkene ved Spesialsamlingen, en høyt utviklet kunnskap om mollusker og marin zoologi, og likeså høyt utviklede ferdigheter i tegning og maling. Praktverket om «Bløddyr (Mollusca)» må han ha brukt flere år av sitt liv for å fullføre, med sine naturtro og omhyggelig detaljerte håndkolorerte illustrasjoner. Det er også bevart en skissebok i A6-format, der innholdet er en blanding av avskrifter fra zoologiske hovedverk og Schnelles tusj- og blyanttegninger. De 379 sidene i skisseboka gir et godt inntrykk av kunnskapsnivået til Schnelle, hva han hadde lest og tilegnet seg av publiserte verk om marin zoologi, og samtidig synliggjør skisseboka, med tilnærmet mikroskopisk presisjon, at tegneferdighetene hans var på et skyhøyt nivå.

Skisseboka innledes med illustrert avskrift fra en av publikasjonene til marinbiologen og zoologen Michael Sars, og i den tredje bevarte boka etter Schnelle fortsetter han i en visuell dialog med skriftene til Sars. I Schnelles eksemplar av boka «Beskrivelser og Iagttagelser over nogle mærkelige eller nye i Havet ved den Bergenske Kyst Dyr», publisert av Michael Sars i 1835, akkompagnerer og kompletterer Schnelle teksten til Sars med marginalia – margillustrasjoner, kommentarer, drodlerier, blekkflekker osv. Schnelle har tydeligvis hatt som mål å gjennomillustrere det som er et av hovedverkene til Sars; i tillegg til å sette andre spor – bokspor – etter seg i det velbrukte eksemplaret.

Oppdagelsen av slike bokspor og marginalia, og gjenoppdagelsen av mesterverket om molluskene, er altså grunnen til at selv den mest blaserte arkivar opplever øyeblikk av pur lykke og fascinasjon, samt lettelse og glede over at slike kulturhistoriske skatter faktisk er bevart og sikret for fremtiden. Og ikke nok med det. Godt gjemt bakerst i mollusk-boka har Schnelle etterlatt seg to 155 år gamle pressede og usedvanlig godt preserverte lønneblad, like fargesprakende som molluskene, som en siste hilsen til fremtidige arkivarer og lesere.


*Teksten er tidligere publisert i Khrono 17.1.2020.*
</ContentGrid>